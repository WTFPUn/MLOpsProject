
"ฮอต" ไฮโซเก๊ หรือไฮโซหมูกรอบ ซุกเมียลูกหนึ่ง แต่ไม่ยอมรับ อ้างมีลูกไม่ได้ เพราะเป็นโรคลูคีเมีย และธาลัสซีเมีย

วันที่ 10 เม.ย. 68 จากกรณี นายธัญเทพ ศิริทรัพย์เดชากุล อายุ 32 ปี หรือ "ฮอต ไฮโซเก๊" หลอก "คะน้า" น.ส.ริญญารัตน์ วัชรโรจน์สิริ อายุ 32 ปี นักแสดงนางแบบสาว ที่รู้จักกันผ่านแอปหาคู่คบหา อ้างโปรไฟล์ดี ทำงานกับรัฐบาล เป็นที่ปรึกษาของนายกฯ แต่งชุดข้าราชการ มีรถไซเรนนำขบวนเวลาไปไหนมาไหน ทำให้ตายใจหลงกลเกือบแต่งงานด้วย กระทั่งรู้ว่า นายฮอต มีโลกสองใบ และยังหลอกเอาทองปลอม แหวนเพชร มาให้ด้วย ตามที่เสนอข่าวไปแล้วนั้น

ทั้งนี้ จากการตรวจสอบพบว่า นายฮอต เคยมีลูก 1 คน กับผู้หญิงคนหนึ่ง ซึ่งเธอเปิดใจกับทีมข่าว "ไทยรัฐทีวี" ว่า ตนเองเรียนจบปี 2562 จากนั้นปี 2564 ได้เดินทางไปทำงานอยู่กรุงเทพฯ กับแฟนหนุ่ม หลังจากนั้นตอนต้นปี 2565 ได้เลิกรากับแฟนหนุ่มไป จึงตัดสินใจเล่นแอปฯหาคู่ เพื่อหาคนคุยตามปกติ กระทั่งช่วงเดือนเมษายน 2565 นายฮอต ก็ทักมาจีบ คุยกับเธอทุกวัน ตนเองจึงเปิดใจคบหากับนายฮอต ระหว่างที่คบหากันนั้น นายฮอตก็ชวนให้ไปหา และบอกว่าจะโอนเงินค่าเดินทางให้ก่อน 500 บาท ตนเองจึงตกลงแล้วก็ไปเจอที่ร้านเหล้าย่านทองหล่อ

ตอนที่ไปเจอ นายฮอตก็เทคแคร์ดีทุกอย่าง ก่อนจะชวนไปต่อที่คอนโดฯ ของเขา แล้วหลังจากนั้นก็ตกลงเป็นแฟนกัน หลังจากนั้นไม่นาน นายฮอตก็พูดคุยน้อยลง ผ่านไป 3 เดือน ตนมารู้ว่าตัวเองท้อง หลังจากนั้นก็พยายามจะติดต่อไปหานายฮอต เพื่อบอกเรื่องนี้ แต่เขาบล็อกทุกทาง จนเขาปลดบล็อก แล้วติดต่อมาถามว่า มีเรื่องอะไร พอบอกไป กลับได้รับคำตอบว่า "จะท้องได้อย่างไร ในเมื่อผมเป็นโรคลูคีเมีย และธาลัสซีเมีย มีลูกไม่ได้" หลังจากนั้น นายฮอตก็พยายามบ่ายเบี่ยง อ้างติดประชุม ไม่สามารถพาไปฝากครรภ์ได้ จนตนเองตั้งครรภ์ประมาณเจ็ดเดือนมองว่านายฮอตจะไม่รับผิดชอบ จึงกลับบ้านที่จังหวัดนครสวรรค์

แต่พอคลอดลูกออกมาแล้ว นายฮอต ก็เริ่มติดต่อมาหา และโอนเงินลูกบ้างครั้งละ 500-1,000 บาท แต่ไม่เคยมาหาเลย พอเป็นข่าว ตนเองก็ไม่คิดว่าเรื่องแบบนี้จะเกิดขึ้น ซึ่งที่เขากระโดดตึกลงมานั้นตนเองมองว่าเขาทำไปเพราะประชด เพราะจากที่เคยสัมผัสมาเขาเป็นคนที่ไม่ทำร้ายตนเองถึงตาย แต่แค่ทำไปเพราะต้องการหนีความผิด หรือยืดระยะเวลาให้ตนเองหลุดพ้น
