"กัน จอมพลัง" แฉ ชายอ้างตัวเป็นทหาร โทรหา "คะน้า" ขอให้ยอมความคดี "ไฮโซเก๊" บอกมีคลิปเสียงเป็นหลักฐาน ส่งเรื่องให้กองทัพอากาศตรวจสอบ

วันที่ 11 เม.ย. 68 นายกัณฐัศว์ พงศ์ไพบูลย์เวชย์ หรือ กัน จอมพลัง เปิดเผยว่า วันนี้ได้พาผู้เสียหาย กรณี "ฮอต" ไฮโซเก๊ มาออกรายการดังอีกหนึ่งคน คือ "หมอหนู" เป็นหมอศัลยกรรมที่เคยคบหากับไฮโซฮอต ซึ่งไฮโซฮอตก็ใช้วิธีการแบบเดิม ๆ คือเอาใจใส่ หลอกว่าตัวเองทำงานกับเบื้องบน แต่หมอหนูเคยพยายามจะขอเลิกรา เพราะไม่ชอบที่ไฮโซฮอตสูบบุหรี่ แต่พอนายฮอตรับปากว่าจะเลิกบุหรี่ เธอก็ยอมใจอ่อน คบหาต่อ

กระทั่งเธอเริ่มสังเกตเห็นความผิดปกติว่า นายฮอตชอบแอบไปคุยโทรศัพท์ เธอจึงแอบเอาโทรศัพท์ของนายฮอตมาเปิดดู เห็นว่าฮอตแอบไปคุยกับผู้หญิงคนอื่นอีก 2 คน ซึ่งนายฮอตก็ยังเล่นละครโดยอ้างว่า ผู้หญิง 2 คนนี้ มีสามีและลูกแล้ว แต่ก็ยังพยายามที่จะเข้าหาตน แต่ตนไม่เล่นด้วย ซึ่งหมอหนูก็รับไม่ได้ และไม่เชื่อคำที่ฮอตบอก จึงขอเลิก ทำให้โดนนายฮอตขู่ว่า ถ้าเลิกรากันจริง ๆ จะให้เบื้องบนยึดใบประกอบวิชาชีพ แต่สุดท้ายหมอหนู ก็ไม่ทน

กัน จอมพลัง ยังบอกอีกว่า ตอนนี้มีผู้เสียหายออกมาให้ข้อมูลแล้วเกือบ 10 คน ซึ่งเชื่อว่าน่าจะมีผู้เสียหายมากกว่านี้ และตนยืนยันว่าจะพาผู้เสียหายไปแจ้งความที่กองบัญชาการตำรวจสอบสวนกลาง เพื่อดำเนินคดีให้ถึงที่สุด

นอกจากนี้ กัน จอมพลัง ยังให้ข้อมูลเพิ่มเติมว่า มีสายปริศนาโทรมาหา "คะน้า" โดยอ้างตัวว่าเป็นทหาร และขอให้คะน้าถอนแจ้งความ ซึ่งตนได้ขอให้ทางกองทัพอากาศตรวจสอบเรื่องนี้แล้ว โดยมีหลักฐานเป็นคลิปเสียง แต่ตอนนี้ขอยังไม่เปิดเผย

โดยเท่าที่ตนพอจะทราบมา "นายฮอต" รู้จักกับนายทหารยศพันเอก สังกัดกองทัพอากาศ ซึ่งตอนนี้ได้ส่งเรื่องให้ทางกองทัพอากาศตรวจสอบในเรื่องนี้เช่นเดียวกัน ว่าอาจจะเกี่ยวข้องกับการอยู่เบื้องหลังหรือไม่ โดยเฉพาะเรื่องเข็มกลัดผู้คุณทำประโยชน์ต่อกองทัพอากาศ เพราะนายฮอตได้เข็มกลัดนี้มา ทั้งที่บริจาคให้กองทัพอากาศไป 8,000 - 9,000 เท่านั้น