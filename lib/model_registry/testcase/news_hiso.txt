กองปราบ ตรวจค้นบ้านพัก "ฮอต" ไฮโซเก๊ ยึดหลักฐาน ทั้งภาพถ่ายสวมชุดขาว และชุดข้าราชการชุดขาวประดับเครื่องหมายต่างๆ รวม 23 รายการ

วันที่ 13 เม.ย. 68 พล.ต.ต.วิทยา ศรีประเสริฐภาพ ผบก.ป. สั่งการให้ พ.ต.อ.มนูญ แก้วก่ำ ผกก.1.บก.ป. พ.ต.ท.สมเดช สาระบรรณ์, พ.ต.ท.อภิชน ขันกา, พ.ต.ท.พชรเดช บุญฤทธิ์, พ.ต.ท.กฤษฎา พลายละหาร และ พ.ต.ท.รัฐวิรุฬห์ จันทสุบรรณ รอง ผกก.1 บก.ป. พ.ต.ต.ธีรเดช อรุณนพรัตน์ สว.กก.1 บก.ป. นำหมายค้นศาลอาญา เข้าตรวจค้นที่พักคลินิกสัตวแพทย์ แขวงนวลจันทร์ เขตบึงกุ่ม กทม. บ้านพักของนายธัญเทพ อายุ 31 ปี "ไฮโซฮอต" ไฮโซเก๊ เพื่อค้นหาพยานหลักฐานอื่นๆ มาประกอบการดำเนินคดี

จากการตรวจค้นมี น.ส.ชาลาญา (สงวนนามสกุล) อายุ 44 ปี เจ้าของคลินิก นำพาตรวจค้น พบพยานหลักฐานที่นายธัญเทพ หรือ ไฮโซฮอต นำมาใช้แอบอ้างเพื่อสร้างความน่าเชื่อถือ ประกอบด้วย ภาพถ่ายของนายธัญเทพ สวมชุดขาวประดับเครื่องหมายต่างๆ ใส่กรอบรูปขนาดประมาณ 30 นิ้ว ตั้งอยู่ภายในห้องพัก พร้อมตรวจยึดพยานหลักฐานอื่นๆ รวมทั้งสิ้น 23 รายการ เพื่อนำกลับไปที่กองบังคับการปราบปราม ประกอบสำนวนคดีดังกล่าว.